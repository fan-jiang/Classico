<!--% 孟子
% Prepared by Dujing Academy
% @March 15, 2016-->

<!--# 孟子-->

## 梁惠王章句上 凡七章

### 第一章
‘’
*孟子*見*梁惠王*。王曰：“叟！不遠千里而來，亦將有以利吾國乎？”

*孟子*對曰：“王何必曰利？亦有仁義而已矣。

“王曰：‘何以利吾國？’大夫曰：‘何以利吾家？’士庶人曰：‘何以利吾身？’上下交征利，而國危矣。萬乘之國，弒其君者，必千乘之家；千乘之國，弒其君者，必百乘之家。萬取千焉，千取百焉，不爲不多矣；茍爲後義而先利，不奪不饜。
